<p>Altre volte erano imprese più impegnative: mai tranquille evasioni, poiché Sandro diceva che,
 per vedere i panorami, avremmo avuto tempo a quarant’anni. «Dȏma, neh?» mi disse un giorno,
 a febbraio: nel suo linguaggio, voleva dire che, essendo buono il tempo, avremmo potuto partire
 alla sera per l’ascensione invernale del Dente di M., che da qualche settimana era in programma.
 Dormimmo in una locanda e partimmo il giorno dopo, non troppo presto, ad un’ora imprecisata 
 (Sandro non amava gli orologi: ne sentiva il tacito continuo ammonimento come un’intrusione arbitraria);
 ci cacciammo baldanzosamente nella nebbia, e ne uscimmo verso la una, in uno splendido sole, 
 e sul crestone di una cima che non era quella buona.</p>

<p>Allora io dissi che avremmo potuto ridiscendere di un centinaio di metri, traversare a mezza
 costa e risalire per il costone successivo: o meglio ancora, già che c’eravamo, continuare a salire ed
 accontentarci della cima sbagliata, che tanto era solo quaranta metri più bassa dell’altra; ma Sandro,
 con splendida malafede, disse in poche sillabe dense che stava bene per la mia ultima proposta, ma che poi,
 «per la facile cresta nord-ovest» (era questa una sarcastica citazione della già nominata guida del Cai)
 avremmo raggiunto ugualmente, in mezz’ora, il Dente di M.; e che non valeva la pena di avere vent’anni
 se non ci si permetteva il lusso di sbagliare strada.)</p>

<p>La facile cresta doveva bene essere facile, anzi elementare, d’estate, ma noi la trovammo in condizioni scomode.
 La roccia era bagnata sul versante al sole, e coperta di vetrato nero su quello in ombra; fra uno spuntone
 e l’altro c’erano sacche di neve fradicia dove si affondava fino alla cintura. Arrivammo in cima alle cinque,
 io tirando l’ala da far pena, Sandro in preda ad un’ilarità sinistra che io trovavo irritante.</p>

<p>E per scendere?</p>

<p>Per scendere vedremo, – rispose; ed aggiunse misteriosamente:
– Il peggio che ci possa capitare è di assaggiare la carne dell’orso -.
 Bene, la gustammo, la carne dell’orso, nel corso di quella notte, che trovammo lunga. 
 Scendemmo in due ore, malamente aiutati dalla corda, che era gelata:
 era diventato un maligno groviglio rigido che si agganciava a tutti gli spuntoni,
 e suonava sulla roccia come un cavo di teleferica.
 Alle sette eravamo in riva a un laghetto ghiacciato, ed era buio. 
 Mangiammo il poco che ci avanzava, costruimmo un futile muretto a secco dalla parte del vento
 e ci mettemmo a dormire per terra, serrati l’uno contro l’altro. Era come se anche il tempo
 si fosse congelato; ci alzavamo ogni tanto in piedi per riattivare la circolazione,
 ed era sempre la stessa ora: il vento soffiava sempre, c’era sempre uno spettro di luna,
 sempre allo stesso punto del cielo, e davanti alla luna una cavalcata fantastica di nuvole stracciate, 
 sempre uguale. Ci eravamo tolte le scarpe, come descritto nei libri di Lammer cari a Sandro,
 e tenevamo i piedi nei sacchi; alla prima luce funerea, che pareva venire dalla neve e non dal cielo, 
 ci levammo con le membra intormentite e gli occhi spiritati per la veglia, 
 la fame e la durezza del giaciglio: e trovammo le scarpe talmente gelate che suonavano come campane, 
 e per infilarle dovemmo covarle come fanno le galline.</p>

<p>Ma tornammo a valle coi nostri mezzi, e al locandiere, che ci chiedeva ridacchiando come ce la eravamo passata,
 e intanto sogguardava i nostri visi stralunati, rispondemmo sfrontatamente che avevamo fatto un’ottima gita,
 pagammo il conto e ce ne andammo con dignità. 
 Era questa, la carne dell’orso: ed ora, che sono passati molti anni, rimpiango di averne mangiata poca,
 poiché, di tutto quanto la vita mi ha dato di buono, nulla ha avuto, neppure alla lontana,
 il sapore di quella carne, che è il sapore di essere forti e liberi, 
 liberi anche di sbagliare, e padroni del proprio destino. 
 Perciò sono grato a Sandro per avermi messo coscientemente nei guai, 
 in quella ed in altre imprese insensate solo in apparenza, e so con certezza 
 che queste mi hanno servito più tardi.</p>
 
 